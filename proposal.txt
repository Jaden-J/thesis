Masterproef 000: Intrusie Detectie in Draadloze Sensornetwerken

Begeleiding:
Promotoren: Wouter Joosen, Christophe Huygens
Begeleider: Jef Maerien

Onderzoeksgroep:
Gedistribueerde Systemen en Netwerken

Context:
Het "Internet of Things" zit eraan te komen - per hoofd van de wereldbevolking
1000 CPUs met diverse besturingssystemen, mogelijkheden en eigenaars. Slechts
enkele mogelijke toepassingen zijn het opvolgen van de logistieke keten, het
monitoren van de gezondheid van personen en het monitoren van gebouwen, bruggen
en wegen. De aard van draadloze sensoren en de netwerken die ze vormen is zeer
ad-hoc en sterk onderhevig aan invloeden van buitenaf. In tegenstelling tot
klassieke geïnformatiseerde systemen, is bv. de fysieke toegang tot deze
componenten zeer open. Verder is de informatie die in deze netwerken verzonden
wordt zeer privacy gevoelig en moet de authenticiteit van de verzamelde
informatie gewaarborgd kunnen worden.

Doel:
Sensornetwerken zijn nog meer dan andere geïnformatiseerde systemen gevoelig
voor intrusies. Deze intrusies kunnen zich zowel fysiek als op softwarevlak
manifesteren. Wanneer één node in het netwerk gecompromitteerd wordt,
introduceert dit risico's voor het hele netwerk en dus ook voor de
doelstellingen van het netwerk op zich. De student zal aan de hand van een
literatuurstudie een overzicht maken van de risico's waaraan een sensornetwerk
blootgesteld wordt. Dit gaat verder dan klassieke netwerk intrusie detectie
systemen (NIDS) en host intrusie detectie systemen (HIDS) en kan zo ver reiken
als iets wat een groep intrusie detectie systeem (GIDS) zou kunnen genoemd
worden, waarbij de groep als een gedistribueerd geheel moet kunnen detecteren
wanneer een subset van de groep gecompromitteerd dreigt te worden. Vertrekkende
van dit overzicht zal de student antwoorden formuleren hoe deze aanvallen
kunnen gedetecteerd worden. Op basis van deze cartografie zal de student
vervolgens een framework ontwerpen en implementeren dat implementatoren van
draadloze sensornetwerken de mogelijkheid biedt om zich te wapenen tegen
bepaalde niveau's van potentiële aanvallen van buitenaf.

Mogelijke Onderzoeksvragen:
- Aan welke vormen van intrusies zijn draadloze sensornetwerken blootgesteld en
  hoe kunnen deze gedetecteerd worden ?
- Hoe kan één node in een draadloos sensornetwerk intrusies detecteren ?
- Hoe kan een draadloos sensornetwerk als een geheel intrusies detecteren ?
- Hoeveel overhead veroorzaakt dit ?

Uitwerking:
In deze thesis zal eerst een literatuurstudie gemaakt worden ivm intrusie
mogelijkheden en mogelijke antwoorden hierop in draadloze sensornetwerken.
Vervolgens zal de student zich bekend maken met bestaande intrusie detectie
systemen en evalueren hoe de concepten van deze systemen kunnen toegepast
kunnen in het kader van draadloze sensornetwerken. De student moet enkele
interessante use cases zoeken, om de problemen en antwoorden te verantwoorden.
Aan de hand van deze use cases kan de student vereisten opstellen en deze
valideren in het kader van draadloze sensornetwerken. Vervolgens zal de student
een architectuur en framework ontwerpen en implementeren dat kan gebruikt
worden om sensor netwerken in staat te stellen verschillende niveau's van deze
problemen te detecteren. Ten slotte moet de student deze architectuur en
implementatie evalueren en valideren.
De implementatie zal indien mogelijk zo platform-onafhankelijk gebeuren, met
een duidelijk onderscheid tussen het detectie systeem en de interface met het
platform. De eigen implementatie zal voortbouwen op het Contiki
besturingssysteem. Er dient tevens onderzocht te worden in hoeverre het
Loosely-coupled Component Infrastructure (LooCI) kan aangewend worden om de
doelstellingen te realiseren.
