Masterproef 000: Intrusie Detectie in Draadloze Sensornetwerken

Begeleiding:
Promotoren: Wouter Joosen, Christophe Huygens
Begeleider: Jef Maerien

Onderzoeksgroep:
Gedistribueerde Systemen en Netwerken

Context:
Het "Internet of Things" zit eraan te komen - per hoofd van de wereldbevolking
1000 CPUs met diverse besturingssystemen, mogelijkheden en eigenaars. Slechts
enkele mogelijke toepassingen zijn het opvolgen van de logistieke keten, het
monitoren van de gezondheid van personen en het monitoren van gebouwen, bruggen
en wegen. De aard van draadloze sensoren en de netwerken die ze vormen is zeer
ad-hoc en sterk onderhevig aan invloeden van buitenaf. In tegenstelling tot
klassieke geïnformatiseerde systemen, is bv. de fysieke toegang tot deze
componenten zeer open. Verder is de informatie die in deze netwerken verzonden
wordt zeer privacy gevoelig en moet de authenticiteit van de verzamelde
informatie gewaarborgd kunnen worden.

Doel:
Sensornetwerken zijn nog meer dan andere geïnformatiseerde systemen gevoelig
voor inbraken. Deze inbraken kunnen zich zowel fysiek als op softwarevlak
manifesteren. Wanneer één knoop in het netwerk gecompromitteerd wordt,
introduceert dit risico's voor het hele netwerk en dus ook voor de
doelstellingen van het netwerk op zich. Aan de hand van een literatuurstudie
wil ik een overzicht maken van de risico's waaraan een sensornetwerk
blootgesteld wordt. Dit gaat verder dan klassieke netwerk inbraak detectie
systemen (NIDS) en machine inbraak detectie systemen (HIDS) en kan zo ver
reiken als iets wat een groep inbraak detectie systeem (GIDS) zou kunnen
genoemd worden, waarbij de groep als een gedistribueerd geheel moet kunnen
detecteren wanneer een subset van de groep gecompromitteerd dreigt te worden.
Vertrekkende van dit overzicht wil ik antwoorden formuleren hoe deze aanvallen
kunnen gedetecteerd worden. Op basis van deze cartografie zal vervolgens een
framework ontworpen en geïmplementeerd worden dat ontwikkelaars van draadloze
sensornetwerken de mogelijkheid biedt om zich te wapenen tegen bepaalde
niveau's van potentiële aanvallen van buitenaf.

Mogelijke Onderzoeksvragen:
- Aan welke vormen van intrusies zijn draadloze sensornetwerken blootgesteld en
  hoe kunnen deze gedetecteerd worden ?
- Hoe kan één node in een draadloos sensornetwerk intrusies detecteren ?
- Hoe kan een draadloos sensornetwerk als een geheel intrusies detecteren ?
- Hoeveel overhead veroorzaakt dit ?

Uitwerking: In deze thesis zal eerst een literatuurstudie gemaakt worden ivm de
mogelijkheden tot intrusie in draadloze sensornetwerken alsook ivm mogelijke
antwoorden hierop. Vervolgens zal de student zich vertrouwd maken met bestaande
intrusie detectie systemen en evalueren hoe de concepten van deze systemen
kunnen toegepast worden in het kader van draadloze sensornetwerken. De student
moet enkele interessante use cases zoeken, om de problemen en antwoorden te
verantwoorden. Aan de hand van deze use cases kan de student vereisten
opstellen en deze valideren in het kader van draadloze sensornetwerken.
Vervolgens zal de student een architectuur en framework ontwerpen en
implementeren dat kan gebruikt worden om sensor netwerken in staat te stellen
verschillende niveau's van deze problemen te detecteren. Ten slotte moet de
student deze architectuur en implementatie evalueren en valideren. De
implementatie zal zo platform-onafhankelijk mogelijk gebeuren, met een
duidelijk onderscheid tussen het detectie systeem en de interface met het
platform. De eigen implementatie zal voortbouwen op het Contiki
besturingssysteem. Er dient tevens onderzocht te worden in hoeverre het
Loosely-coupled Component Infrastructure (LooCI) kan aangewend worden om de
doelstellingen te realiseren.
